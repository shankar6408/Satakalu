శ్రీ రాముని దయచేతను
నారూఢిగ సకల జనులు నౌరా యనగాఁ
ధారళమైన నీతులు
నోరూరగఁ జవులుబుట్ట నుదివెద సుమతీ
'#Meaning#' : 'ఓ మంచి గుణాలు గలవాడా! శ్రీ రామచంద్రుని యొక్క దయ చేత, ప్రజలందరు ఆశ్చర్యపడునట్లు ప్రఖ్యాతమైన ధారళమైన నీతులను, వినువారికి నోరు నుండి నీళ్ళు ఊరునట్టి విధముగా తెలుపును.'

ఉత్తమ గుణములు నీచున
కెత్తెఱఁగున గలుగనేర్చు నెయ్యెడలన్ దా
నెత్తిచ్చి కఱఁగి పోసిన
నిత్తది బంగార మగునె యిలలో సుమతీ.
'#Meaning#' : 'అల్పబుద్ది గల నీచునకి ఏ విధముగా ఏమి చేసినను మంచి బుద్దులు రావు, ఇత్తడికి సమానముగా బంగారమును తీసుకొని ఎంత కరిగించి పోసినను అది బంగారమునకు సాటి రాదు. అలాగే నీచుడు కూడా.' 

గడనగల మగనిఁ జూచిన 
నడుగడుగున మడుగులిడుదు రతివలు ధరలోఁ
గడనుడుగు మగనిఁజూచిన
నడపీనుఁగు వచ్చెననుచ నగుదురు సుమతీ.
'#Meaning#' : 'సంపాదన కలిగి ఉన్నన్నాళ్ళు మగడికి అడుగులకు మడుగులు ఒత్తి ఆదరించి గౌరవించుతుంది భార్య. అదే ఖర్మకాలి ఆ భర్త సంపాదించలేని వాడైనపుడు ఆమె చేసే అపహాస్యము అంతా ఇంతా కాదు.'

పెట్టిన దినముల లోపల
నట్టడవులకైన వచ్చు నానార్ధములున్
బెట్టని దినములఁ గనకపు
గట్టెక్కిన నేమిలేదు గదరా సుమతీ.
'#Meaning#' : 'క్రిందటి జన్మమున తాను చేసిన దానము నట్టడివి మధ్యనున్నప్పటికినీ అక్కడ వారికి సకల పదార్ధములు కలుగును. పూర్వజన్మమున దానమీయకున్నచో తాను బంగారపు కొండ నెక్కినను ఏమి ప్రయోజనము ఉండదు.'

వినదగు నెవ్వరు చెప్పిన
వినినంతనె వేగపడక వివరింపఁదగున్
గని కల్ల నిజము దెలిసిన
మనుజుఁడెపో నీతిపరుఁడు మహిలో సుమతీ.
'#Meaning#' : 'ఎంతమంది చెప్పినను శాంతముతో వాటిని వినవలెను. విన్న తరువాత తొందర పడక వాటిలోని నిజాలను తరచి ఆలోచించి అర్ధం చేసుకోవాలి. ఆ విధముగా చేసినవాడే నిజమైన బుద్ధిమంతుడుగా భూమియందు ఎంచబడతారు.'

బలవంతుఁడ నాకేమని
బలువురతో నిగ్రహించి పలుకుట మేలా?
బలవంతమైన సర్పము
చలిచీమల చేతఁజిక్కి చావదె సుమతీ.
'#Meaning#' : 'బలవంతుడైన వ్యక్తి తాను బలవంతుడనని అహంకారపడితే పాము ఎంత బలం కలిగినప్పటికీ చలిచీమల చేత పట్టుబడి చచ్చినట్లే వాడి పరిస్థితి కూడా అగును. కాబట్టి బలంతో అందరితో వైరము తెచ్చుకొనుట బుద్ధితక్కువ. అది మేలు కాదు.'

పతికడకు, తన్నుఁగూర్చిన
సతికడకును, వేల్పుఁకడకు, సద్గురు కడకున్,
సుతుకడకు, రిత్తచేతుల
మతిమంతులు చనరు, నీతి మార్గము సుమతీ.
'#Meaning#' : 'న్యాయమైన బుద్ధి గలవారు, యజమాని దగ్గరకును, అధికంగా ప్రేమించే తన భార్య యొద్దకును, మనలను రక్షించు భగవంతుని దగ్గరకు, విద్య బోధించు గురువు కడకును, పుత్రుని దగ్గరకును వట్టిచేతులతో వెళ్ళరు, ఇది అందరు పాటించవలసిన నీతి మార్గము.'

తాననుభవింప నర్ధము
మానవపతిజేరు గొంత మఱి భూగతమౌ
గానల నీగలు గూర్చిన
తేనియ యొరుజేరునట్లు తిరముగ సుమతీ.
'#Meaning#' : 'లోభత్వముతో కూడబెట్టిన ధనము ఏ విధముగా అయితే తేనెటీగలు కూడబెట్టిన తేనె యితరులకు చేరునో, అలాగే కొంత రాజులపాలు, మరికొంత నేలపాలు అగును.'

చీమలు పెట్టిన పుట్టలు 
పాములు కిరవైనయట్లు పామరుఁడుదగన్
హేమంబుఁ గూడఁ బెట్టిన
భూమీశుల పాలఁజేరు భువిలో సుమతీ.
'#Meaning#' : 'పాములు చీవలు ఎంతో కష్టపడి నిర్మించుకున్న పుట్టలను ఏ విధముగా అయితే ఆక్రమించుకుని నివాస స్థానముగా మార్చుకుంటాయో, అదేవిధముగా లోభి తాను దాచిపెట్టుకున్న ధనము రాజుల ఖజానాలోకి విళ్ళి చేరుతుంది.'

తనయూరి తపసితనమును
దనబుత్రుని విద్యపెంపుఁ, దన సతి రూపున్,
దన పెరటి చెట్టు మందును,
మానసున వర్ణింపరెట్టి మనుజులు సుమతీ.
'#Meaning#' : 'మనిషి తన ఊరిలో నివసించు తాపసి యొక్క మహత్మ్యమును, తన పుత్రుని యొక్క అభివృద్ధిని, తన భార్య అందమును, తన ఇంటి పెరట్లో ఉన్న చెట్టు యొక్క ఔషధ గునములను గుర్తించలేడు, గొప్పవిగా భావింపలెడు.'

కవి గాని వాని వ్రాతయు
నవరసభావములు లేని నాతులవలపున్
దవిలి చని పంది నేయని
వివిధాయుధకౌశలంబు వృధరా సుమతీ.
'#Meaning#' : 'కవి కాని వాడు చేయు రచనలు, వివిధ భావములను పలికించలేని స్త్రీ యొక్క ప్రేమ, పందిని చంపలేని ఆయుధ నైపుణ్యములు వ్యర్ధము.'

ఉదకముఁ ద్రావెడు హయమును,
మదమున నుప్పొంగుచుండు మత్తేభంబున్,
మెదవుకడ నున్న వ్రుషభముఁ
జదువని యా నీచుకడకుఁ జనకుర సుమతీ.
'#Meaning#' : 'మంచినీరు త్రాగే గుఱ్ఱము దగ్గరకు, మదించిన ఏనుగు దగ్గరకు, ఆవు దగ్గరకు వచ్చిన ఆంబోతు వద్దకు, విద్యా బుద్దులు లేని హీనుని వద్దకు పోకూడదు.'

ఒల్లని సతి నొల్లని పతి
నొల్లని చెలికాని విడువ నొల్ల నివాఁడే
గొల్లండుఁ గాక ధరలో
గొల్లండుఁను గొల్లడౌనెగుణమున సుమతీ.
'#Meaning#' : 'తనంటే ఇష్టపడని భార్యను, తనయందు నమ్మకము నిలుపుకోలేని రాజు(పతి)ను, అయిష్టతను చూపే స్నేహితుడిని వదిలివేయుటకు మనసు ఒప్పుకోనివాడు అజ్ఞాని అగును. అంతేగాని తన కులము చేత అజ్ఞాని కాజాలడు.'

కోమలి విశ్వాసంబునఁ
బాములతోఁజెలిమిఁయన్య భామల వలపున్,
వేముల తియ్యదనంబును,
భూమీశుల నమ్మికలును బొంకుర సుమతీ.
'#Meaning#' : 'అందగత్తెనను అహంభావముతో కూడిన ఆడుదాని యొక్క నమ్మకము, పాములతో స్నెహము, పర స్త్రీల యొక్క ప్రేమ,వేప చెట్టు యొక్క తియ్యదనము, రాజుల యొక్క విశ్వాసము నిజము కావు. '

పరనారీ సోదరుఁడై
పరధనముల కాసపడక, పరులకు హితుఁడై
పరులుఁ దనుఁబొగడ నెగడకఁ,
బరు లలిగిన నలుగనతఁడు, పరముఁడు సుమతీ.
'#Meaning#' : 'పర స్త్రీలను సోదరిగా భావించువాడు, ఇతరుల డబ్బుకు ఆశపడని వాడు, పరుల హితాన్ని కోరువాడు, తనను పొగిడినా నిశ్చలనముగా ఉండువాడు, ఇతరున్లు అలిగినా తాను అలకవహించని వాడు ఉత్తముడు సుమతీ.'

రూపించి పలికి బొంకకు,
ప్రాపగు చుట్టంబు కెగ్గు పలుకకు మదిలో
గోపించు రాజుఁ గొల్వకు
పాపపు దేశంబు సొరకు, పదిలము సుమతి.
'#Meaning#' : 'నిర్ధారణ చేసి మాట్లాడిన తరువాత అసత్యమాడకు.అండగానుండు బంధువలకు మదిలోనైన అపకారము తలపకు.కోపించే రాజు దగ్గర సేవ చేయకు. పాపములు చేసిన వారు నివసించు ప్రదేశములకు వెళ్ళకు.'

వరిపంటలెని యూరును,
దొరయుండని యూరు, తోడు దొరకని తెరువున్,
ధరమ బతిలేని గ్రుహమును,
నరయంగా రుద్రభూమి యనదగు సుమతీ.
'#Meaning#' : 'వరిపంట లేని(పంటలు లెని) ఊరు, అధికారి లేని ఊరు, తోడు దొరకని దారి, యజమాని లేని గ్రుహము వల్లకాటితో సమానము.'

మానధనుఁ డాత్మధృతి చెడి
హీనుండగు వాని నాశ్రయించుట యెల్లన్
మానెఁడు జలముల లోపల
నెనుగు మెయిదాచినట్టు లెరుగుము సుమతీ.
'#Meaning#' : 'ఏనుగు తన శరీరమును చాలీ చాలని నీటిలో దాచుకొనునా? అదేవిధముగా ఆత్మాభిమానం గలిగిన ఉత్తమ పురుషుడు హృదయమునందలి ధీరత్వమును విడిచిపెట్టి నీచుడిని ఎంత మాత్రము సేవించడు.' 

పరసతి కూటమిఁ గోరకు,
పరధనముల కాసపడకు, పరునెంచకుమీ,
సరిగాని గోష్టి చేయకు,
సిరిచెడి చుట్టంబుకడకు జేరకు సుమతీ.
'#Meaning#' : 'పరభార్యల పొందుకు ఆశించకు, ఇతరుల ధనములకై ఆశపడకు, పరులను ఎంచకు, సరిగాని చర్చలు చేయకు, ధనము పోగొట్టుకొని చుట్టముల వద్దకు చేరకు.'

తన కలిమి యింద్రభోగము,
తనలేమియె సర్వలోక దారిద్య్రంబున్
తన చావు జగత్ప్రళయము
తను వలచిన యదియెరంభ తధ్యము సుమతీ.
'#Meaning#' : 'మానవుడు తాను సంపాదించినదే ఇంద్ర భోగమని, తనకు కలిగిన పేదరికమే ప్రపంచమున ఉన్నటువంటి గొప్ప బీదరికమని, తన చావే ప్రళయమని, తాను ఇష్టపడిన స్త్రీయే రంభ అని భావిస్తాడు.'
